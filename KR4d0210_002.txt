# -*- mode: mandoku-view; -*-
#+TITLE: 漢濱集
#+DATE: 2015-08-24 23:59:02.410148
#+PROPERTY: ID KR4d0210
#+PROPERTY: BASEEDITION WYG    
#+PROPERTY: JUAN 卷二
<pb:KR4d0210_WYG_002-1a>¶
欽定四庫全書¶
　漢濵集巻二　　　　　　宋　王之望　撰¶
　　近體詩¶
　　　乙巳四月自都下省歐陽氏姊於封丘時河朔¶
　　　流移滿道即事有作寄范覺民¶
北出都門道紅塵汚客襟號蟬如有意髙栁自成隂轍¶
亂思良馬林幽慕逸禽據鞍回首處愈覺帝閽深¶
　　　龍華山寺寓居十首¶
<pb:KR4d0210_WYG_002-1b>¶
抱病雲山逺興懐節物新林紅紛過雨嶺翠鬱堆春猿¶
鳥時相狎烟霞日自親可憐成底事半世走風塵¶
齋飯來香積鐘聲出翠筠僧投松逕逺鳥下石壇馴茶¶
摘春山嫩泉烹雨澗新蕭然烟篆室處處喜留人¶
嗜好非前日顛狂减少年久疎長夜飲新學小乘禪覔¶
句驅春恨翻書引晝眠朝來山鳥閙驚破睡中天¶
作客他鄉久宜人此界稀身閒長挾策地僻慣披衣妻¶
有虀鹽樂兒因筍蕨肥出門何所適終日掩荆扉¶
<pb:KR4d0210_WYG_002-2a>¶
海國幽棲地春風欲暮時病憂梅雨逼貧歎麥秋遲併¶
日終無愧逢年㑹有期飢寒寧茍免吾道諱磷緇¶
時節清明過溪山晴霽初出遊偕婦子相識半樵漁稼¶
穡歸寧遂經綸計已疎淵明至窮約三徑亦吾廬¶
羊乳莖猶嫩(枸杞/也)豬牙葉未殘(皂莢/也)呼童聊小摘為爾¶
得加餐仗馬卑三品山雌慕一簞朝來食指動苦菜入¶
春盤¶
有客過松逕呼兒下竹關張燈深夜語沽酒逺村還醇¶
<pb:KR4d0210_WYG_002-2b>¶
異交公瑾清非醉景山劇談自有理不在濁醪間¶
杜宇來何處天涯又復鳴空山聽更激寒夜窈難明故¶
國三千里春風第一聲年年羇旅地愁絶不勝情¶
水鄉經月雨潮海暮春天芒種嗟無日來牟失有年人¶
多逢菜色村或斷炊烟誰謂山中樂憂來百慮煎¶
　　　送别祝得之¶
倦游淹海上得子意彌敦文采與春秀性情如玉溫相¶
從不知久欲别更何言努力功名㑹飛騰入帝閽¶
<pb:KR4d0210_WYG_002-3a>¶
　　　别友人¶
此日天涯别春風斷客魂緑楊初暗路芳草欲迷村祖¶
帳前山逺驪歌落日昏相思今夜月不復對清罇¶
　　　豁然亭¶
何處開軒檻凌虚杳靄間胷中吞百粤眼界抵三山曉¶
日賔滄海秋潮俯碧灣登臨一舒嘯宇宙頓寛閒¶
　　　同諸鄉人泛臨安西湖¶
短棹夷猶處湖平酒滿觴荷深迷去路波淺澀歸航落¶
<pb:KR4d0210_WYG_002-3b>¶
日山頭暗西風水面涼今朝知己共相對恍江鄉¶
　　　坐中贈朱尉慶長¶
君尉襄陽日吾方首善游素交微半面青顧乃雙眸有¶
喜一尊共相期三徑幽溪山許分老為我繕菟裘¶
　　　懐李相之¶
李子通家舊人門孰與侔胷中足今古皮裏貯陽秋尊¶
酒懐清致關山隔俊游江城携手地春色黯離憂¶
　　　相之見和有真能乘興之句再次韻¶
<pb:KR4d0210_WYG_002-4a>¶
一月如三嵗懐君未足侔情親頻入夢句好欲生秋真¶
有山隂興聊尋河表游翻愁江上别心事不堪憂¶
　　　齊堯佐寄詩許予授代歸榖城日相過次韻¶
故人千里去猶記别時歌衰鬢禁愁得狂懐可奈何南¶
枝春意動西望夕陽多三徑荒凉外髙軒詎肯過¶
　　　和李士舉陪提刑徽猷遊中梁山臨秀逺軒以¶
　　　望江中平陸之勝承示佳句且叙故舊離合之¶
　　　感次韻二首¶
<pb:KR4d0210_WYG_002-4b>¶
空翠浮軒檻嵐光拂棟梁江隨平野曲林擁暮山蒼城¶
郭猶平日田疇本樂鄉呻吟未休息衰病意空長¶
京口追遊地錢塘執别年飄流恍如夢聚散豈其天夙¶
駕行趨詔當朝正急賢紫荷持從橐去去入林泉¶
　　　次韻賀子忱春事¶
老境流年速春風幾日晴清尊花下怯白髪鏡中眀蝴¶
蝶迷幽夢倉庚愧好聲良辰一尊酒鐘鼎可忘情¶
　　　挽林給事中母栁夫人詞三首¶
<pb:KR4d0210_WYG_002-5a>¶
聨徳成偕老和鳴六十春休聲傳孝婦餘慶産名臣人¶
去虚韋幔哀深泣孟鄰千年慿直筆圖史播芳塵¶
作配歸華族生賢瑞國朝升堂拜王導窺牖識房喬綵¶
服金龜重安輿駟馬驕慶門今鼎盛環珮忽蕭蕭¶
方喜門施㦸俄驚客奠芻孤鸞空對影老鳯獨將雛祖¶
送傾朝士哀榮震帝都秪應歸葬處千兩擁山隅¶
　　　張和公母秦國太夫人輓詞¶
誓比共姜早貧如翟母希三遷功可大五福報無違衮¶
<pb:KR4d0210_WYG_002-5b>¶
繡供兒綵風旛契祖機千秋慿直筆圖史播芳徽¶
　　　贈元觀正字¶
才名四紀藹簮紳王謝風流信絶倫雲路舊遊羣玉府¶
山城初見謫仙人八龍漂泊知餘幾三爵追隨莫厭頻¶
此㑹未應輕作别梅花且醉臘前春¶
　　　和曽丈贈光化令趙元質¶
奔波朝士覔官忙獨買扁舟去意長汲黯舊聞羞作令¶
馮唐今愧老為郎鵷鴻引去知何慕鷗鷺歸來不亂行竊¶
<pb:KR4d0210_WYG_002-6a>¶
食端輸厠中䑕驚餘猶得飽飢腸¶
　　　關子東約中秋遊天竺再用前韻有詩和之¶
湖光盡處兩山開夾道蒼松鬱壯哉水過冷泉雙澗合¶
石飛天竺一峯來勝游喜有幽人約佳句俄催爽氣回¶
桂子中秋正芬馥流霞好泛月邊杯¶
　　　文監丞出關子東西湖春遊倡和且約為重九¶
　　　之遊次韻¶
西湖爛醉踏青天秀句重尋未隔年已約清樽携九日¶
<pb:KR4d0210_WYG_002-6b>¶
要將黄菊薦三賢深秋風日明寒水宿雨波瀾起畫船¶
佳氣蔥蘢如有待曉粧濃淡抹非烟¶
　　　題龍華寺¶
孤枕僧庵夢不成披衣推户竹軒明一天月色連秋色¶
萬樹風聲似水聲小檻沉沉青嶂合脩簷冉冉白雲行¶
今宵佇立情何限曉鑑霜毛兩鬢生¶
　　　同年十人㑹於湖上巫子先拘臺制不來有詩¶
　　　次韻¶
<pb:KR4d0210_WYG_002-7a>¶
曲江一散各西東杯酒重來氣尚雄才薄愧參龍虎牓¶
㑹難常歎馬牛風弟兄半已顛毛白賔主休辭醉頰紅¶
底事坐中猶未樂車公不遂一尊同¶
　　　與同舎遊浄明是日大寒予獨乘馬諸公以孟¶
　　　浩然相戲以其鄉人故也關丈有詩次韻¶
慘淡隂風暗廣川衝寒直到白雲邊寒驢苦憶長安道¶
古寺深行小有天(净明有邊郎中詩云疎篁蔥蒨雲添/潤亂石玲瓏蘚借斑小有洞從仇穴)¶
(入妙峯頂對徳雲/閒同行者皆愛之)峴首詩人窮入畫孤山處士句堪傳¶
<pb:KR4d0210_WYG_002-7b>¶
疑君便是林君復妙字清題故宛然(净明有子東詩/子東臨安人也)¶
　　　丈人觀設醮留題¶
翠麓丹崕敞洞天瓊宫珠殿照雲烟森羅壁繪推前輩¶
縹緲樓居見列仙朝斗壇邊星象冷歩虚聲内月華圓¶
塵埃迥隔人間世骨悚魂清夜不眠¶
　　　再用前二詩韻¶
洞府仙扃本不關凡蹤長墮世塵間勝遊得得今須徧¶
俗駕遲遲肯遽還絶巘晨光收雨脚羣峯春色嚲烟鬟¶
<pb:KR4d0210_WYG_002-8a>¶
感通珍重神靈意詩思雖荒詎敢慳¶
勝境名標第五天殊庭佳氣藹非烟鼓鐘與看千人㑹¶
玉石難分十種仙幽壑舊傳靈藥富蒼崖曽現寳光圓¶
塵勞未决丹梯急只得虚堂一夜眠¶
　　　棲賢三峽橋次南康守晏徳基韻¶
古寺深藏紫翠間清風夾道凛蒼官千尋秋色巗巒净¶
十里雷聲澗谷寒此去洗心應少累從來蓄眼未經看¶
使君健筆題佳句一首新詩倒醉瀾¶
<pb:KR4d0210_WYG_002-8b>¶
　　　題胥解元成美堂¶
當年英妙曳青衿曽習王褒盛徳吟驥騄作駒期萬里¶
鸞凰振翼便千尋馳聲場屋誰勍敵好事侯邦盡賞音¶
古語美成須在久願君長保嵗寒心¶
　　　贈元運使¶
使節東來炯繡衣蒙泉景色動旌旗官曹傳檄清風肅¶
老稚隨車淑氣移趙日可能兼畏愛蘇天那復間公私¶
鴒原更遇蓬瀛客好駐幨帷十日期¶
<pb:KR4d0210_WYG_002-9a>¶
　　　缺題¶
霜晴愛日曉生東蕭寺山茶賞嵗豐錦里出遨驅小隊¶
雪山納堠狎諸戎葉連油幕侵天碧(山茶兩株/頗髙大)花倚朱¶
旗特地紅美景良辰萬人喜不妨行樂一尊同¶
　　　還鮮于蹈夫詩編¶
百首新詩句句妍追還江左一千年春歸池草難専美¶
冷入江楓稱所傳一字人知吟不到八分我喜録成編¶
西來所得真多矣滿篋今藏錦繡篇¶
<pb:KR4d0210_WYG_002-9b>¶
　　　溫原廟神御北還和謝景思韻¶
靈輿歸路肅班班帳殿秋風響珮環九廟向來連北闕¶
五陵依舊對南山玉衣不受清塵涴風馬應隨綵仗還¶
行起奉常陪薦享天威咫尺侍懸問¶
　　　賀劉侍郎三首¶
早嵗儒林俊譽流中年持橐侍宸遊論思清禁三朝遇¶
閒散殊庭二紀投迹與香山齊出處詩將彭澤盡賡酬¶
似聞璧水求三老行起蒲輪慰九州¶
<pb:KR4d0210_WYG_002-10a>¶
漢嘉平日想風流喜作凌雲載酒遊塵土何時公事了¶
林泉聊與故人投心期濟物衰難彊志在求田老未酬¶
官滿便當投劾去一航從此下揚州¶
萬景樓頭盡日留烏尤嶺上及春遊谿潭杳渺游魚樂¶
林木隂森倦鳥投千尺梵身名不謬半輪山月句難酬¶
争流競秀君休問更有江聲撼一州¶
　　　題上清宮¶
一徑縁雲徹上臺玉樓銀闕冠崔嵬連峯衮衮從天下¶
<pb:KR4d0210_WYG_002-10b>¶
迥野茫茫匝地開曉日重溟紅浪湧夜燈千嶺瑞光來¶
却歸下土人應怪身自瑶池閬苑回¶
　　　留題修覺山絶勝亭¶
　　　　余昔於峴首壁間見一蜀中監司題字云景¶
　　　　物似新津之修覺今登絶勝亭徘徊久之亭¶
　　　　似恨偏江似恨小而雜平逺似恨不甚廣轉¶
　　　　至寺三門西望卭江頗濶眼界益寛蓋庶幾¶
　　　　焉因題五十六字¶
<pb:KR4d0210_WYG_002-11a>¶
古寺幽巗萬木稠蜀川一覽盡西州依微逺樹低平野¶
散漫清江吐亂洲老眼乍明疑峴首歸心忽動憶槎頭¶
當年風物悲游子子美應同故國愁(風物悲游子子美/詩也子美亦襄陽)¶
(人豈其有/所感耶)¶
　　　題廣利院¶
翠嶺蒼巗帶落霞水雲平野一川斜二山相距無千里¶
數口俱仙有兩家仇穴便當營草屋武陵何必訪桃花¶
擇鄉試復詢風俗善政人人令尹誇¶
<pb:KR4d0210_WYG_002-11b>¶
　　　寄題謝景思藥寮仍用其韻¶
城府年來怪迹疎端因藥圃滯巾車芒鞋入谷親尋種¶
野服巡欄自把鋤室藹芝蘭無俗物房深花木稱僧居¶
他時猿鶴休驚怨安石寧終老一墟¶
　　　同鮮于蹈夫管養正飲衞氏雲亭¶
誰結危亭古岸頭雲容水態入簾鈎數峯嵐翠欲排闥¶
半夜溪聲碍枕流入坐烟霞終日秀對牀風雨一燈幽¶
那知戎馬紛紜際杖屨相陪得勝遊¶
<pb:KR4d0210_WYG_002-12a>¶
　　　同龐彦才晚酌於涵翠軒¶
登臨到處久徘徊水色山光滚滚來百頃烟村抱城郭¶
數峯雲水擁樓臺千篇取足詩材賸萬軸横陳畫笥開¶
清興窮探猶未厭更投涵翠舉餘杯¶
　　　上曽二丈仲成¶
湖海元龍氣尚豪笑談誰料已霜毛文章家法西京在¶
兄弟才名北斗髙欲取功名酬老大豈將州縣歎徒勞¶
登壇不獨風騷將出幕他年看節旄¶
<pb:KR4d0210_WYG_002-12b>¶
憶拜氷壺日下時先君未老我方兒庭闈一閟成今昔¶
世路重來太險巇風義肯忘三益友姓名願入八哀詩¶
遺孤么麽何能報泉下幽魂儻有知¶
患難餘生二十年一身孤苦百憂纒文章昔謂古可到¶
蹤跡今為人所憐憔悴形容勲業鏡歸依空寂祖師禪¶
不孤雖有山公在恐逐龍舒下九泉¶
　　　和關子東笻杖¶
老境生涯正倚君周旋夷險共悲欣最憐磊磊多髙節¶
<pb:KR4d0210_WYG_002-13a>¶
未肯斑斑出異文漢閣燈來徒照夜葛陂龍去謾拏雲願¶
為靈壽扶黄髪廊廟他年看勒勲¶
　　　落梅¶
春意枝間忽暗驚乘風作陣去縱横蒼苔可忍欺香骨¶
粉蝶無端亂舞英有恨應羞霜月照鍾情猶賴晚風輕¶
夢回一夜頻搔首腸斷空階驟雨聲¶
香殘粉暗若為情寂寞空餘瘦影横雨後園林無玉樹¶
朝來庭院滿瓊英浮雲冉冉當風盡飛雪飄飄落砌輕¶
<pb:KR4d0210_WYG_002-13b>¶
廣武為君聊一歎羣花從此擅名聲¶
　　　挽季通判¶
六藝?心老益尊此邦耆舊衆推賢髙文早出諸儒右¶
清節宜書獨行篇白首可憐纔半刺朱衣猶得貴重泉¶
佳城一閟成千古寂寞哀笳慘暮烟¶
　　　挽王教授子節父¶
綵衣方喜奉安輿丹旐俄驚返故居已作善人稱里閈¶
固宜隂徳大門閭悟超庭柏心無礙香茁階蘭慶有餘¶
<pb:KR4d0210_WYG_002-14a>¶
哀挽一聲寒日外蕭蕭風樹鎖郊墟¶
　　　題蒙泉¶
西北峩峩疊嶂來濤奔浪湧勢難回忽臨城郭千峰住¶
下有源泉萬斛開魚鼈寧容腥沼沚(池素/無魚)蛟龍曽是起¶
風雷平時寂寞何靈響嵗旱方知濟物才(禱雨/輒應)¶
　　　和友人¶
弟兄南渡各馳驅幾奉君王尺一除黄耳音書寄懐抱¶
烏衣門巷惜丘墟澄清孟博榮持節雅量𤣥平静著書¶
<pb:KR4d0210_WYG_002-14b>¶
五桂家風殊未艾黄山佳氣藹如初¶
坐閲江城嵗月遷心勞政拙豈能賢昔遊泉石迷尋訪¶
故里風烟喜接連聊假頒宣行素學敢將遲暮歎華顛¶
他年良史徵佳什㑹入西京循吏篇¶
　　　和眉守王郎中¶
驚風鴻鵠各翻飛同落西南蜀一維一日三秋雙鬢改¶
兩鄉千里寸心馳清香燕寢多佳致逺景樓臺發妙詞¶
只恐江山留不得賜環聞已下丹墀¶
<pb:KR4d0210_WYG_002-15a>¶
　　　壽台州黄守¶
千載初平慶未窮本支今復見仙翁當年郜鼎争尤力¶
此日于門報已隆政尚寛和承祖烈量涵清濁稱家風¶
賜金增秩知非晚行看絲綸下禁中¶
　　　壽處州徐守三首¶
僕射文章六百春人間又見石麒麟朱顔白髪古仙伯¶
和氣清風今徳人出處三朝常守道承宣千里更宜民¶
聖時共政須耆舊歸去千秋輔紫宸¶
<pb:KR4d0210_WYG_002-15b>¶
共理經年惠利豐此邦歌頌藹提封仙都洞府春風好¶
處士星躔瑞氣濃道向偓佺傳口訣禪從摩詰悟心宗¶
世間功業公餘事平日髙情薄萬鍾¶
赤矢朱弓祖慶綿五雲吉夢世生賢嘉時浹日迎重九¶
景運中天恰半千律播金商資爽氣露和瓊屑引遐年¶
壽觴莫負専城貴好對西風醉管絃¶
　　　留題光相寺¶
至人悲念攝冥頑倏見光明指顧間億刼未曽親見佛¶
<pb:KR4d0210_WYG_002-16a>¶
一宵今得暫棲山從來業障須除結此去功名直等閒¶
欲以殘年奉香火塵勞無計戀松關¶
　　　挽張直講¶
早嵗英聲已絶塵暮年髙節更殊倫絳帷久擅詩書樂¶
朱邸頻釃酒醴醇不許功名書竹帛秪將文行照簮紳¶
鄉鄰若欲存遺範祭社端宜配古今¶
　　　和李清卿雪¶
浩蕩天花弄曉光春風未轉忽芬芳人躋物外紅塵逺¶
<pb:KR4d0210_WYG_002-16b>¶
境墮壺中白晝長風栁冷飄三月絮寒梅幽寄一枝香¶
朝來暴喜家風貴圓璧方圭滿舎旁¶
　　　吳明可寄詩次韻為答¶
兩地相望百舎强相思空結九回腸君家滄海賔初日¶
我戍衡山俯夕陽情話何當傾肺腑倦游聊復信行藏¶
求田問舎真長策捧檄榮親道更光¶
　　　房公湖¶
　　　　余兩過漢宿房公湖上不暇題詠任徳廣攝¶
<pb:KR4d0210_WYG_002-17a>¶
　　　　郡事來索鄙詩追賦於益昌總領廨舎¶
金雁橋南二頃湖房公遺迹未湮蕪人遊杜牧晚晴賦¶
境對王維别墅圖經始林泉心自巧折衝廊廟術何迂¶
當時只作幽人計留得陳陶四萬夫¶
　　　皇華館以上已落成因修禊事題詩紀之¶
泉上新臺紫翠環暮春修禊俯潺湲漢流尚帶桃花水¶
雲氣初披杏子山栁絮輕颺晴日暖竹光不動午隂閒¶
時和嵗稔游人樂一醉聊開病守顔(杏子在軍之西天/毎欲雨則此山出)¶
<pb:KR4d0210_WYG_002-17b>¶
(雲收則/雨止)¶
　　　呂叔恭運使和題皇華館詩復次韻¶
何處溪聲響佩環洗心堂下轉潺湲數株古栁枯臨水¶
百畝叢篁翠倚山嵗久刋題多泯滅時清景物自幽閒¶
軺軒登覽留佳句頓覺林泉發妙顔¶
　　　帥漕復次韻再和¶
二豪詩律晉江東迭倡更酬巻軸豐狎主齊盟争定霸¶
互為勍敵銳臨戎波瀾已得江流助組麗仍依錦段紅¶
<pb:KR4d0210_WYG_002-18a>¶
入蜀詞人多妙句向來嚴杜一編同¶
　　　中秋同兒姪登寳峯亭¶
絶頂憑欄思有餘滄江下眺眇三隅月光此夜十分滿¶
風色今朝一㸃無鄉國不須悲楚蜀庭階且喜集封胡¶
史君邂逅分鮮鯽斫鱠還成逸少圖¶
　　　缺題¶
天梯雲棧轉龍旗細雨凄風暗路岐七夕難忘祈巧夜¶
三鄉不似望仙時曲江若悟賢臣語汾水寧傷才子詞¶
<pb:KR4d0210_WYG_002-18b>¶
此日鈴聲腸斷處後庭遺唱未為悲¶
　　　大龍湫¶
　　　　余聞大龍湫之勝舊矣嵗暮來游水泉收縮¶
　　　　僅存微溜無復壯觀與平時所傳不類殊未¶
　　　　快也因留此詩以為再來之約¶
瀑水傳聞舊壯哉飛流亭下久徘徊玉龍鱗甲寒猶蟄¶
銀漢波瀾凍未開斜日湫潭微濺雨深冬天地不鳴雷¶
斯游未快平時意更擬他年得得來¶
<pb:KR4d0210_WYG_002-19a>¶
　　　次韻劉南伯二首¶
曉來庭竹碎秋聲令我思君重愴情三畫當年曽擅價¶
五言今去合知名賦歸已荷因風寄釃藇終期對月傾¶
但願官軍破驕敵不妨淮海寄餘生¶
十年蹤跡困邅如多謝韋郎肯寄書千里漫㝷苕水夢¶
一㕓方對相山居歸心不為蓴鱸切交契應閑簡牘疎¶
近向錢塘得嘉種秋盤何日共新蔬¶
　　　次韻王圜中二首¶
<pb:KR4d0210_WYG_002-19b>¶
網得金鱗不忍烹一甌春菜眼偏明逢君强賦湖隂曲¶
顧我方趨日照城散坐酴醿留客醉過庭鵯鵊為誰鳴¶
還朝宻邇非輕别知有蒲輪訪姓名¶
舟兀東風怯曉寒緑楊堤畔見青山遡流不礙朝天去¶
掉鞅何當拜命還半世光隂憂患裏他時勲業笑談間¶
兒童似覺吾衰老只欲西歸便丏閒¶
　　　次韻制帥和王憲二首¶
淮水綿綿不絶流渡江龍化復東遊宗盟尚詫當年盛¶
<pb:KR4d0210_WYG_002-20a>¶
交分還欣此日投名並卭郲公等繼政稱京兆我難酬¶
得時俱為公家計三窟寧當各一州¶
二麥初收堰水流西園飛蓋使君遊羽旄毎出邦人喜¶
壺矢閒同坐客投膏雨應時和氣洽豐年有兆頌聲酬¶
政成訟簡追胥息鎮静西南五十州¶
　　　次韻陳勉仲見留之什¶
新詩俊逸走風雷愧我馳驅欲强陪花外疎篁青掩映¶
門前流水緑縈廻髙情好客長留客勝賞傳杯莫放杯¶
<pb:KR4d0210_WYG_002-20b>¶
老懶畏寒朝睡美報章淹緩莫相催¶
　　　寄制帥¶
五郡馳驅兩月忙少城春事杳相忘鷅鶹鳴處韶光老¶
鵜鴂聲中旅思長曽為青山迂客路莫偕紅斾訪仙鄉¶
浣花時節歸期近猶及遨頭共一觴¶
　　　和制帥¶
離索堪驚嵗月忙少城遺愛未曽忘西園尚記英遊並¶
南浦空嗟别恨長壯志且窺勲業鏡髙情休憶水雲鄉¶
<pb:KR4d0210_WYG_002-21a>¶
玉關柝静邉烽息漢殿歸稱萬嵗觴¶
　　　和制帥¶
按部經時走四封雲山有路寳巖通普賢相對圓光裏¶
摩詰不離方丈中(公自稱遺安居士此/句謂公不預遊山也)喜有篇章交寄逺¶
恨無羽翼可凌空来詩忽作蛟龍吼三日能令兩耳聾¶
自憐麋鹿性疎頑心在雲林迹世間毎厭塵埃驅俗駕¶
不辭險阻訪名山池魚得意時歸壑廏馬長鳴暫出閑¶
萬仞峯頭曽進歩禪機一撥透三關¶
<pb:KR4d0210_WYG_002-21b>¶
力求見佛上天梯忽覩光明志意迷華藏神通驚變現¶
臺山公案好拈提太沖漫作三都賦子美全無一字題¶
今日諸賢賡妙句彊驅駑駕力難齊¶
卿月中天照上流使星入蜀久西遊蟠胷經緯開碁局¶
出手梟盧轉博投學有淵源流不竭詩如珠玉價難酬¶
詞章怪底猶雄健棠䕃曽聨栁栁州¶
　　　又和¶
勝遊每恨不相同郵遞猶欣日日通玉帳未容佳境到¶
<pb:KR4d0210_WYG_002-22a>¶
雲山已在好詩中靈珠忽富千金贈凡馬堪嗟萬古空¶
展巻髙吟知幾過大音一震耳根聾¶
塵勞汩没老尤頑徧走岷峨杳靄間筋力已疲難報國¶
田園有計即歸山何期俗駕經時出却得浮生數日閒¶
已請一麾江海去故應生入玉門關¶
新篇孤峻絶階梯照眼光芒五色迷已向詩壇稱獨歩¶
不妨祖令更全提(來詩多/雜禪語)真空雅與髙情契絶景終希¶
大手題餘事文章暫遊戲要將李杜與名齊¶
<pb:KR4d0210_WYG_002-22b>¶
住因得坎去乘流萬里西南更倦遊三徑未成歸計晚¶
一尊猶喜故人投小篇偶寄詩筒去佳句還勞驛使酬¶
得與諸賢更倡和故應盛事播西州¶
　　　渾醉庵詩(并序/)¶
　　　　襄陽姚格去非弱冠出入兩學逾四十不第¶
　　　　一時塲屋故舊班班為顯人而去非落魄混¶
　　　　於酒徒窮日夜以飲無算中間得病瀕死朋¶
　　　　友止之稍止而復飲今年長矣量少减而嗜¶
<pb:KR4d0210_WYG_002-23a>¶
　　　　之不衰雖常以此病然其所以安於沈滯而¶
　　　　無羇窮流落之歎者亦酒之力也丞相髙平¶
　　　　公來丹丘鄉閭親舊依之數十家酒醴之㑹¶
　　　　去非無不與蓋一日不飲則愁思無聊若不¶
　　　　可過者脚逡廵諸好事之門必得酒乃已酒¶
　　　　盡輒去挽之不留也髙平公既為設醴諸鄉¶
　　　　人亦更飲之而去非又善俯仰人事與物多¶
　　　　可旁尋外邏不擇所主有酒輒從之是以能¶
<pb:KR4d0210_WYG_002-23b>¶
　　　　活於此髙平公因名其寢曰渾醉庵鄉人王¶
　　　　某賦之以詩去非曰幸甚凡與我遊而能詩¶
　　　　者吾皆將請焉子併為我序之故云¶
人間嵗月都幾許醉裏光隂差較長千日不醒終有盡¶
百年渾得要為常故人屢過無窮巷一室能寛有醉鄉¶
好事不妨多酌我老來無復次公狂¶
　　　又題鴻祐寺¶
石佛山頭日欲頹尋僧不遇嬾空回青鞋布韈雲門路¶
<pb:KR4d0210_WYG_002-24a>¶
柱杖穿林歸去來¶
　　　戲景思¶
明鏡佳期故未忘月圓人缺恨何長陽臺朝暮誰為主¶
夢裏時時怨楚王¶
顔色傾城藝更精愛卿長是說卿卿巻中昔日崔徽貌¶
重見應憐太瘦生¶
　　　題鄧寨周氏小園詩¶
徑草荒春緑作堆東風深入小園來可憐幾陣嫣香裏¶
<pb:KR4d0210_WYG_002-24b>¶
立盡庭前數樹梅¶
　　　病餘兀坐偶成二絶¶
寂寂經旬病卧家起來都不記年華一聲檐上驚秋晚¶
墻外初聞賣菊花¶
病骨欒欒瘦轉加秋風怯傍小牕紗蕭然丈室維摩觀¶
一炷清香到日斜¶
　　　倚江亭㑹上虞伯逵送梅花并二絶句坐上次¶
　　　韻併調賀子忱¶
<pb:KR4d0210_WYG_002-25a>¶
腸斷江頭索笑花三三兩兩逐枝斜忽隨清絶驚人句¶
來自西湖處士家¶
喜見江梅又著花挿來不怕帽簷斜髙標幽韻誰真似¶
人在風流賀監家(賀子忱家侍兒/有以梅名者)¶
　　　和姚令威春隂四絶¶
急雨顛風帶海烟白頭腸斷落花天東風為買春光住¶
栁撒黄金榆擲錢¶
十日春隂晝景微鳴鳩逐婦幾時歸柔桑細麥寧馨長¶
<pb:KR4d0210_WYG_002-25b>¶
落絮遊絲可解飛¶
雨過山村緑滿陂紅芳漸少翠隂低春風吹草依然碧¶
潮水浮花却自西¶
休對風光感物華且將春酒趂春賒一聲杜宇芳菲晚¶
只有荼䕷芍藥花¶
　　　題延慶觀六時泉¶
千尺髙崖屛翠琰六時甘露雨真珠梯巗穿壑身親到¶
始信仙靈境界殊¶
<pb:KR4d0210_WYG_002-26a>¶
　　　和尚書李丈六絶¶
丈人詩律照青春句到諸郎副析薪特許八分傳阿買¶
囊收珠玉破清貧¶
風光無賴惱詩翁健筆凌雲思未慵長句數篇欺白雪¶
江山浩蕩發春容¶
近侍三朝捧御牀宮衣猶帶内家香殊庭更得流霞助¶
杖屨春風歩履彊¶
休論世事苦悲辛龍卧南陽自有人指日承明却歸去¶
<pb:KR4d0210_WYG_002-26b>¶
烟花紫禁及青春¶
經旬山雨暗春輝桃李成隂總未知試逐東風入城市¶
不妨尊酒暫娛嬉¶
雨過千山翠色重羣花欲盡絮飛空牡丹寂寞芬芳晚¶
日暮朱欄獨倚風¶
　　　題真符道中山寺¶
江路南風漲白沙鐙驢來憩梵王家片雲忽作蕭蕭雨¶
夢斷僧牕日未斜¶
<pb:KR4d0210_WYG_002-27a>¶
　　　題前詩已天忽作雨戲成一絶¶
嵗暮靈泉水未饒蒼崖無復舞飛蛟詩成不覺天零雨¶
料得神龍欲解嘲¶
　　　鐘鼓山間久雨二絶¶
山雨蕭蕭不肯住天寒雲愁光景昏桃李紅白春風面¶
有恨無言空淚痕¶
髙林縹緲彊可見茅屋半山烟雨昏誰家一幅鵞溪絹¶
古畫猶存水墨痕¶
<pb:KR4d0210_WYG_002-27b>¶
　　　次韻王司户梅花五絶不得用古人意及比婦¶
　　　人玉雪并潔白等字¶
牢落天涯邂逅逢清愁幽恨與誰同故園腸斷三千里¶
客裏看花嵗又窮¶
溪外人家處處栽三分蓓蕾一分開故教嫩萼參差發¶
似要幽人次第來¶
可耐幽花發較遲慇懃為倩曉風吹朝來策杖探消息¶
香處初開一兩枝¶
<pb:KR4d0210_WYG_002-28a>¶
聞說江梅已惱人衝寒著意去尋春枝枝細看枝枝好¶
嵗嵗相逢嵗嵗新¶
一嵗都來幾日開一開能得幾回來清尊留待溪邊月¶
不怕山城晚鼔催¶
　　　和錢處和梅花五絶¶
萬木歸根冷未滋可憐孤絶發寒枝心期本在氷霜後¶
占得隆冬未恨遲¶
枝上春風漸有涯斷魂初見兩三花一尊盡日看無厭¶
<pb:KR4d0210_WYG_002-28b>¶
更待參横月影斜¶
莫欺玉蘂瘦欒欒中有江南長恨端白髪天涯歸未得¶
年年老眼淚中看¶
鐡心開府不妨狂賦語清便獨擅唐堪笑離騷窮逐客¶
只知蘭蕙有幽香¶
林下風神物外姿閨房秀色鑑中竒兩家標韻誰兼得¶
㑹有多情識者知¶
　　　以鼎鑪遺關子東有詩相謝次韻¶
<pb:KR4d0210_WYG_002-29a>¶
君家聚古無不有不腆敝器何足竒兩首新詩愧虚辱¶
恨無郜鼎為君移¶
贈君劍川八卦鼎一餅清泉終日然浄几明窻讀周易¶
妙香時炷不論錢¶
　　　送海棠與姚令威¶
酣酣芳意不勝春一笑嫣然惱殺人分寄多情還解否¶
要教國色在東鄰¶
　　　謝景思惠酒并二絶時宗守邀看上元景思不¶
<pb:KR4d0210_WYG_002-29b>¶
　　　至次韻¶
户外驚聞剥啄聲東山消息到柴荆兩章著意撩衰白¶
風味相扶有麴生¶
使君髙㑹著幽人燈火元宵醉夜分博士從來文字飲¶
不妨聊復醉紅裠¶
　　　饒守陳粹中有詩見留次韻為謝¶
相逢一笑又相離腸斷登臨送别時久占都亭慚重客¶
秋風回首片帆遲¶
<pb:KR4d0210_WYG_002-30a>¶
　　　郢守喬民瞻寄襄陽雪中三絶因追述前過石¶
　　　城杯酒登臨之勝為和¶
滄浪渡口莫愁鄉萬頃寒烟木落霜珍重使君留客意¶
一尊芳酒醉斜陽¶
江上危亭思黯然追遊陳迹欲經年别來西望應相憶¶
郢樹荆門共一川¶
白雪樓傾不記秋樓前江水自悠悠多情猶憶湖南守¶
一曲陽春白盡頭(僕舊遊白雪樓見張休詩石刻尾章/云美人莫唱陽春曲白盡湖南太守)¶
<pb:KR4d0210_WYG_002-30b>¶
(頭今石已亡民瞻詢於老吏/遂得其全篇云將復刻諸石)¶
